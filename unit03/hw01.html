<!DOCTYPE html>
    <head>
        <meta charset="UTF-8">
        <link rel="stylesheet" href="./001/css/main.css">
        <link rel="stylesheet" href="./001/css/artical.css">
        <link rel="stylesheet" href="./001/css/arrow.css">
        <link rel="stylesheet" href="https://fonts.googleapis.com/css2?family=Material+Symbols+Outlined:opsz,wght,FILL,GRAD@48,400,0,0" />
        <script src="./001/js/main.js"></script>
        <title>乙班 26 陳維基 3-1</title>
    </head>
    <body>
        <div id="header">
            <a>乙班 26 陳維基 3-1</a>
        </div>

        <div id="content">
            <div class="artical">
                <div class="glass">
                    <p>
                        壬戌之秋，七月既望，蘇子與客泛舟遊於赤壁之下。清風徐來，水波不興。<br>
                        舉酒屬客，誦明月之詩，歌窈窕之章。少焉，月出於東山之上，徘徊於斗牛之間。<br>
                        白露橫江，水光接天。縱一葦之所如，凌萬頃之茫然。浩浩乎如馮虛御風，而不知其所止；飄飄乎如遺世獨立,羽化而登仙。<br><br>
                        於是飲酒樂甚，扣舷而歌之。歌曰：“桂棹兮蘭槳，擊空明兮溯流光。<br>
                        渺渺兮予懷，望美人兮天一方。”客有吹洞簫者，倚歌而和之。<br>
                        其聲嗚嗚然，如怨如慕，如泣如訴；餘音嫋嫋，不絕如縷。舞幽壑之潛蛟，泣孤舟之嫠婦。<br><br>
                        蘇子愀然，正襟危坐，而問客曰：“何爲其然也？”<br>
                        客曰：“‘月明星稀，烏鵲南飛。’此非曹孟德之詩乎？西望夏口，東望武昌，山川相繆，鬱乎蒼蒼，此非孟德之困於周郎者乎？<br>
                        方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？<br>
                        況吾與子漁樵於江渚之上，侶魚蝦而友麋鹿，駕一葉之扁舟，舉匏樽以相屬。<br>
                        寄蜉蝣於天地，渺滄海之一粟。哀吾生之須臾，羨長 江之無窮。挾飛仙以遨遊，抱明月而長終。知不可乎驟得，託遺響於悲風。”<br><br>
                        蘇子曰：“客亦知夫水與月乎？逝者如斯，而未嘗往也；盈虛者如彼，而卒莫消長也。<br>
                        蓋將自其變者而觀之，則天地曾不能以一瞬；自其不變者而觀之，則物與我皆無盡也，而又何羨乎！<br>
                        且夫天地之間，物各有主，苟非吾之所有，雖一毫而莫取。惟江上之清風，與山間之明月，耳得之而爲聲，目遇之而成色，取之無禁，用之不竭。<br>
                        是造物者之無盡藏也，而吾與子之所共適。<br><br>
                        客喜而笑，洗盞更酌。餚核既盡，杯盤狼籍。相與枕藉乎舟中，不知東方之既白。
                    </p>
                </div>
            </div>
            <div class="artical">
                <div class="glass">
                    <p>
                        環滁皆山也。其西南諸峯，林壑尤美，望之蔚然而深秀者，琅琊也。山行六七裏，漸聞水聲潺潺而瀉出於兩峯之間者，釀泉也。<br>
                        峯迴路轉，有亭翼然臨於泉上者，醉翁亭也。作亭者誰？山之僧智仙也。名之者誰？太守自謂也。<br>
                        太守與客來飲於此，飲少輒醉，而年又最高，故自號曰醉翁也。<br>
                        醉翁之意不在酒，在乎山水之間也。山水之樂，得之心而寓之酒也。<br><br>
                        若夫日出而林霏開，雲歸而巖穴暝，晦明變化者，山間之朝暮也。<br>
                        野芳發而幽香，佳木秀而繁陰，風霜高潔，水落而石出者，山間之四時也。<br>
                        朝而往，暮而歸，四時之景不同，而樂亦無窮也。<br>
                        至於負者歌於途，行者休於樹，前者呼，後者應，傴僂提攜，往來而不絕者，滁人遊也。<br>
                        臨溪而漁，溪深而魚肥。釀泉爲酒，泉香而酒洌；山餚野蔌，雜然而前陳者，太守宴也。<br>
                        宴酣之樂，非絲非竹，射者中，弈者勝，觥籌交錯，起坐而喧譁者，衆賓歡也。蒼顏白髮，頹然乎其間者，太守醉也。<br><br>
                        已而夕陽在山，人影散亂，太守歸而賓客從也。樹林陰翳，鳴聲上下，遊人去而禽鳥樂也。<br>
                        然而禽鳥知山林之樂，而不知人之樂；人知從太守遊而樂，而不知太守之樂其樂也。<br>
                        醉能同其樂，醒能述以文者，太守也。太守謂誰？廬陵歐陽修也。<br>
                    </p>
                </div>
            </div>
            <div class="artical">
                <div class="glass">
                    <p>
                        自餘爲僇人，居是州，恆惴慄。其隟也，則施施而行，漫漫而遊。<br>
                        日與其徒上高山，入深林，窮回溪，幽泉怪石，無遠不到。<br>
                        到則披草而坐，傾壺而醉。醉則更相枕以臥，臥而夢。<br>
                        意有所極，夢亦同趣。覺而起，起而歸；以爲凡是州之山水有異態者，皆我有也，而未始知西山之怪特。<br>
                        今年九月二十八日，因坐法華西亭，望西山，始指異之。<br>
                        遂命僕人過湘江，緣染溪，斫榛莽，焚茅茷，窮山之高而止。<br>
                        攀援而登，箕踞而遨，則凡數州之土壤，皆在衽席之下。<br>
                        其高下之勢，岈然窪然，若垤若穴，尺寸千里，攢蹙累積，莫得遁隱。<br>
                        縈青繚白，外與天際，四望如一。然後知是山之特立，不與培塿爲類。<br>
                        悠悠乎與顥氣俱，而莫得其涯；洋洋乎與造物者遊，而不知其所窮。<br>
                        引觴滿酌，頹然就醉，不知日之入。蒼然暮色，自遠而至，至無所見，而猶不欲歸。<br>
                        心凝形釋，與萬化冥合。然後知吾向之未始遊，遊於是乎始。故爲之文以志。是歲，元和四年也。<br>
                    </p>
                </div>
            </div>
        </div>
        <div id="Right">
            <span class="material-symbols-outlined" onclick="onRight()">chevron_right</span>
        </div>
        <div id="Left">
            <span class="material-symbols-outlined" onclick="onLeft()">chevron_left</span>
        </div>
    </body>
</html>